<p>Pred kratkim sem hodil po gozdni poti. Cilj in namen moje odprave niti nista tako pomembna. Med potjo sem videl ležati kamen. Pobral sem ga in ga ponesel bližje k svojim očem. Zamislil sem se, kako imenitno bi bilo, če bi jaz, ne bil jaz, marveč bi bil kamen. Temu kamnu je zame in za moje razmišljanje popolnoma vseeno, tako bi lahko bilo vseeno tudi meni. Ne bi mi bilo mar za nič. Po nekaj trenutkih sem spoznal, da biti kamen ni povsem tako idealno, kot se na prvi pogled zdi. Kadar koli bi me lahko s tal pobral objesten deček in me zalučal v ulično svetilko (glej: Ulična Svetilka).</p>
<p>Nato sem napenjal možgane in si ustvaril seznam stvari in bitji, za katere mislim, da bi se bilo zanimivo postaviti v njihovo kožo.</p>
<p>Lahko bi bil rastlina bodisi rožmarin bodisi mogočna lipa na trgu Svetega Nikolaja v Logatcu. Tako bi lahko vse dni svojega življenja preživel s sončenjem. Bolje kot rastlina je gotovo biti kamela. Kot kamela, bi lahko ves čas hodil po sipinah širnih puščav. Na sebi bi moral najverjetneje nositi nekega beduina, ampak to me ne bi preveč motilo. Na koncu bi končal kot polnjena kamela, tako bi nasitil veliko ljudi.</p>
<p>Kamele in rastline so bitja, torej so minljiva. Zato bi se najbolj izplačalo biti spenjač, ki je neminljiv (glej: Spenjač). Čeprav se to ne strinja z mojimi moralnimi načeli, verjamem, da bi bilo biti spenjač zanimivo. Če se za spenjač ne morem odločiti ali bi ga uvrstil na seznam ali ne, sem zagotovo prepričan, da si ne želim biti nalepka z napisom »PUSH TO RESET THE WORLD« ki je nalepljena na semaforju, pri Kongresnem trgu, saj si ne želim da bi se me dotikal vsak mimoidoči.</p>
<p>Ob koncu tega razmisleka sem odvrgel kamen in nadaljeval svojo pot.</p>
