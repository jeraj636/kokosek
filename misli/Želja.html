<p>Hrepenenje po nečem nedosegljivem, na videz preprostem in običajnem elementu Božjega stvarstva, mi je kradlo spanec. Celo noč nisem mogel zatisniti očesa. Počutil sem se, kot da bi me kanarček kljuval v uho. Vsakič ko bi me kljunil, bi se v moji glavi pojavil odmev otožne misli hrepenenja. Bil sem ujet kakor podgana v zanki svojih misli.</p>
<p>Majhen psiček se mi je prikradel v razmišljanje. Videl sem ga poprejšnji dan na ulici. Ubogo revše zbrcano na pot se mi takrat ni smililo. Šel sem mimo njega in razmišljal o neki nepomembni stvari. Pes je zrl vame in upal, da bom jaz njegov rešitelj. Želel si je varnega zavetja in jaz mu ga nisem ponudil. Ostudna napaka, ki me zdaj bremeni. Opazil sem podobnost med menoj in tem psičkom. Oba si obupno želiva nečesa.</p>
<p>Močna neizpolnjena želja v človeku budi obup. Skušal sem se je otresti ampak se je vračala k meni kot bumerang. Močneje sem jo zalučal proč hitreje se je vrnila in njen udarec je bil hujši. Kaj poreče človek, ko mu želja ni izpolnjena? Poreče: »O, ko bi mi le nekdo dal moč, da pozabim nanjo.«</p>
<p>Iznenada je legel nadme spanec. Spal sem kot še nikdar v življenju. In zjutraj, ko sem se zbudil je bila v moji glavi le ena misel: »Od nekdaj sem si želel okusiti kraljevo jabólko!«</p>
<p></p>
