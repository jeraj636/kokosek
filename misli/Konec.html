<p>Končano je. V zadnjih nekaj mesecih sem razmišljal. Ob spoznanju sem ugotovil, da bom končal zlato dobo tega čudovitega spletišča.</p>
<p>Najprvo bi se rad zahvalil vam, zvestim uporabnikom Kokoška. V čast mi je bilo biti vaš Gazda. Ob tej uri slovesa me je preplavila nepopisna bridkost, počutim se, kot da bi se mi bo srce razpočilo. Jokam kot otrok, ki mu je zlodej vzel igračo. Prihodnost se mi zdi mračna in temna, potapljam se v globini hude vode.</p>
<p>Če bi ne bil napravil tega spletišča, bi ne vedel kaj pomeni biti srečen. Kdor verjame v srečo, bo kmalu  ugotovil, da je nima. To se je zgodilo tudi meni. Sonce zahaja, pričenja se noč, tema je zajela Kokoška in sonce ga ne bo več osvetlilo.</p>
<p>Ne bom več skrbnik, Gazda, CIO, GDK (Generalni Direktor Kokoška), spoznal sem, da to ni moja poklicanost, postajam navaden smrtnik. Svojo energijo bom raje usmeril v druga področja.</p>
<p>Naprošam vas, da si še zadnjič dodobra ogledate to spletno stran. Naložite svoje datoteke, za katere ne želite izgube, na podatkovni nosilec. V kratkem vaši podatki ne bodo več na voljo.</p>
<p>Pravijo, da je glad najboljši kuhar, zato verjamem, da boste našli svoje razvedrilo na drugih spletiščih. Upam, da se boste večkrat spomnili na Kokoška. Ob spominu nanj se spomnite vseh modrih misli, ki so tu zapisane. Requiescat in pace Kokošek!</p>
<p></p>
